<html>

<head></head>

<body>
    <p class="title">菩提道灯论</p>
    <p class="songci">阿底峡尊者　著</p>

    <p>敬礼文殊师利菩萨！</p>
    <p class="songci">敬礼三世一切佛，彼法以及诸僧众；</p>
    <p class="songci">贤徒菩提光请故，当善阐明觉道灯。</p>
    <p class="songci">由下中及上，应知有三士；</p>
    <p class="songci">为明彼特征，当书各差别。</p>
    <p class="songci">任凭何方便，唯于生死乐，</p>
    <p class="songci">求自利益者，知其为下士。</p>
    <p class="songci">背弃三有乐，遮止诸恶业，</p>
    <p class="songci">但求自寂灭，彼名为中士。</p>
    <p class="songci">若因自心苦，而欲尽消除，</p>
    <p class="songci">他人一切苦，彼是上士夫。</p>
    <p class="songci">于诸胜有情，求大菩提者，</p>
    <p class="songci">当说诸师长，所示正方便。</p>
    <p class="songci">对佛画像等，佛塔正法前，</p>
    <p class="songci">以花香诸物，作丰盛供养，</p>
    <p class="songci">亦行普贤行，所说七支供；</p>
    <p class="songci">以至菩提藏，不退转之心，</p>
    <p class="songci">净信三宝尊，双膝著于地，</p>
    <p class="songci">恭敬合掌已，先三遍皈依。</p>
    <p class="songci">次于诸有情，先起慈心观，</p>
    <p class="songci">生三恶趣等，及死殁诸苦，</p>
    <p class="songci">所有诸众生，为苦所苦恼。</p>
    <p class="songci">欲度脱众生，出苦及苦因，</p>
    <p class="songci">当发菩提心，立誓永不退。</p>
    <p class="songci">如是发愿心，所生诸功德，</p>
    <p class="songci">如华严经中，弥勒广宣说。</p>
    <p class="songci">读彼经或从师闻，了知正等菩提心，</p>
    <p class="songci">功德无边为因缘，如是一再发其心。</p>
    <p class="songci">勇施问经等，广说此福德，</p>
    <p class="songci">摘彼唯三颂，今且录于此，</p>
    <p class="songci">菩提心福德，其中若有色，</p>
    <p class="songci">充满虚空界，福犹多于彼。</p>
    <p class="songci">若人以珍宝，遍满恒沙数，</p>
    <p class="songci">一切佛世界，供世间怙主；</p>
    <p class="songci">若有人合掌，心敬大菩提，</p>
    <p class="songci">此供更殊胜，其福无边际。</p>
    <p class="songci">既发菩提愿心已，应多努力令遍增，</p>
    <p class="songci">为于他生能忆念，应当遍护诸学处。</p>
    <p class="songci">除行心体诸律仪，非能增长正愿心，</p>
    <p class="songci">由欲增长菩提愿，故当勉力受此戒。</p>
    <p class="songci">恒具余七种，别解脱戒者，</p>
    <p class="songci">乃有菩萨戒，善根非余有。</p>
    <p class="songci">如来所宣说，七别解脱中，</p>
    <p class="songci">梵行第一者，即比丘律仪。</p>
    <p class="songci">当以菩萨地，戒品所说轨，</p>
    <p class="songci">从具德相师，受菩萨律仪，</p>
    <p class="songci">善巧律仪轨，自安住律仪，</p>
    <p class="songci">堪传律具悲，当知是良师。</p>
    <p class="songci">努力寻求已，若未得良师，</p>
    <p class="songci">当解说其余，受律仪轨则。</p>
    <p class="songci">如妙祥庄严，佛土经所说，</p>
    <p class="songci">昔日妙吉祥，作虚空王时，</p>
    <p class="songci">所发菩提心，此处当详述：</p>
    <p class="songci">我于依怙前，发正等觉心；</p>
    <p class="songci">筵众生为宾，解除彼贫乏。</p>
    <p class="songci">从今至证得，无上胜菩提，</p>
    <p class="songci">不起忿害心、悭吝与嫉妒。</p>
    <p class="songci">当修胜梵行，当断罪及欲，</p>
    <p class="songci">欣喜戒律仪，常随诸佛学。</p>
    <p class="songci">自不乐疾速，取证大菩提，</p>
    <p class="songci">愿为一有情，住到最后际。</p>
    <p class="songci">当清净无量，不思议佛土，</p>
    <p class="songci">普令十方界，称扬我名号。</p>
    <p class="songci">一切身语业，我皆令清净，</p>
    <p class="songci">意业亦令净，不作诸恶业。</p>
    <p class="songci">自身语意清净因，即住行心体律仪，</p>
    <p class="songci">善习三种戒学已，将极恭敬三戒学。</p>
    <p class="songci">故勤习圆满，菩萨诸净戒，</p>
    <p class="songci">当悉能圆满，大菩提资粮。</p>
    <p class="songci">一切佛共许：圆满福智性，</p>
    <p class="songci">二种资粮因，是引发神通。</p>
    <p class="songci">如鸟未长翼，不能空中飞；</p>
    <p class="songci">如是离通力，不能利有情。</p>
    <p class="songci">具通者一日，所修诸福德，</p>
    <p class="songci">诸离神通者，百生不能集。</p>
    <p class="songci">欲速能圆满，菩提资粮者，</p>
    <p class="songci">勤修成神通，非以懈怠得。</p>
    <p class="songci">若未修成止，不能起神通，</p>
    <p class="songci">为成就止故，应再三策励。</p>
    <p class="songci">止支若失坏，纵然奋力修，</p>
    <p class="songci">历经数千载，三昧终不成。</p>
    <p class="songci">故当善安住，定资粮品中，</p>
    <p class="songci">所说诸支分；于随一所缘，</p>
    <p class="songci">意安住于善。</p>
    <p class="songci">若成瑜伽止，神通亦当成。</p>
    <p class="songci">离慧度瑜伽，不能尽诸障。</p>
    <p class="songci">为彻底断除，烦恼所知障，</p>
    <p class="songci">故应具方便，修慧度瑜伽。</p>
    <p class="songci">智慧离方便，方便离智慧，</p>
    <p class="songci">俱说为缚故，二俱不应舍。</p>
    <p class="songci">何慧何方便？为除诸疑故，</p>
    <p class="songci">当明诸方便，及智慧差别。</p>
    <p class="songci">除慧波罗蜜，其余施度等，</p>
    <p class="songci">一切善资粮，佛说为方便。</p>
    <p class="songci">由修方便力，自善修慧者，</p>
    <p class="songci">彼速证菩提，非单修无我。</p>
    <p class="songci">了达蕴界处，皆悉无有生，</p>
    <p class="songci">知其自性空，说名为智慧。</p>
    <p class="songci">有则生非理，无亦如空花，</p>
    <p class="songci">二俱犯俱过，故俱亦不生。</p>
    <p class="songci">法不从自生，非从他及共，</p>
    <p class="songci">非从无因故；由体无自性。</p>
    <p class="songci">又以一及多，观察一切法，</p>
    <p class="songci">其体不可得，故定无自性。</p>
    <p class="songci">空性七十理、中论等皆说：</p>
    <p class="songci">成立一切法，自性之空性。</p>
    <p class="songci">因恐文太繁，于此不广陈，</p>
    <p class="songci">仅就已成宗，为修故精说。</p>
    <p class="songci">故所有诸法，自性不可得，</p>
    <p class="songci">凡修习无我，即是修真性。</p>
    <p class="songci">慧不见诸法，有任何自性，</p>
    <p class="songci">说慧如是理；当无别修彼。</p>
    <p class="songci">分别生三有，其性为分别，</p>
    <p class="songci">故断诸分别，是最胜涅槃。</p>
    <p class="songci">如是佛亦说：</p>
    <p class="songci">分别大无明，能堕生死海，</p>
    <p class="songci">住无分别定，无别明如空。</p>
    <p class="songci">入无分别陀罗尼亦云：</p>
    <p class="songci">佛子于此法，若思无分别，</p>
    <p class="songci">越分别险阻，渐得无分别。</p>
    <p class="songci">由圣教正理，定解一切法，</p>
    <p class="songci">无生无性已，当修无分别。</p>
    <p class="songci">如是修真性，渐得暖等已，</p>
    <p class="songci">当极喜等地，佛菩提非遥。</p>
    <p class="songci">若欲由咒力，所成息增等，</p>
    <p class="songci">及修宝瓶等，八大悉地力，</p>
    <p class="songci">顺利得圆满，大菩提资粮，</p>
    <p class="songci">及欲乐修习，事行等续部，</p>
    <p class="songci">所说诸密咒；</p>
    <p class="songci">为求师长灌顶故，当以承事施宝等，</p>
    <p class="songci">依教奉行等诸事，使贤善师心欢喜。</p>
    <p class="songci">由于良师心喜故，圆满传授师灌顶，</p>
    <p class="songci">清净诸罪为体性，即成修悉地善根。</p>
    <p class="songci">初佛大续中，极力遮止故，</p>
    <p class="songci">梵行者勿受，密与慧灌顶。</p>
    <p class="songci">若持彼灌顶，住难行梵行，</p>
    <p class="songci">违犯所遮故，坏彼难行律。</p>
    <p class="songci">彼持禁戒者，将生他胜罪，</p>
    <p class="songci">且定堕恶趣，故亦无成就。</p>
    <p class="songci">欲闻说诸续，火供祠祀等，</p>
    <p class="songci">得师灌顶者；知真者无过。</p>
    <p class="songci">上座燃灯吉祥见，经等法中所说教，</p>
    <p class="songci">经由菩提光启请，已略说明菩提道。</p>

    <p>大阿阇黎吉祥·燃灯智所造《菩提道灯》竟。</p>
    <p>此论造于象雄托铃寺，由这位印度大学者本人以及主校译师善慧共同翻译审校。</p>
</body>

</html>