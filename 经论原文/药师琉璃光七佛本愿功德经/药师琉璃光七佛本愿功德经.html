<html>
<head>
<meta name="viewport" content="width=device-width, initial-scale=1.0"/>

</head>
<body>
    <div class="title">
        <p>
            药师琉璃光七佛本愿功德经
        </p>
    </div>
    <div class="author">
        <p>
            唐三藏法师义净奉诏译
        </p>
    </div>
    <div class="text">
        <p>
            如是我闻。一时薄伽梵游化诸国至广严城，在乐音树下，与大比丘众八千人俱，菩萨摩诃萨三万六千，其名曰：曼殊室利菩萨、观自在菩萨、慈氏菩萨、善现菩萨、大慧菩萨、明慧菩萨、山峰菩萨、辩峰菩萨、持妙高峰菩萨、不空超越菩萨、微妙音菩萨、常思惟菩萨、执金刚菩萨，如是等诸大菩萨而为上首。及诸国国王大臣，婆罗门、居士，天龙八部，人非人等无量大众，恭敬围绕，而为说法。初中后善，文义巧妙，纯一圆满，清净鲜白梵行之相，示教利喜，皆令具足，微妙行愿，趣大菩提。
        </p>
        <p>
            尔时曼殊室利法王子菩萨摩诃萨，承佛威神从座而起，偏袒右肩，右膝着地，合掌恭敬而白佛言：世尊，今有无量人天大众，为听法故，皆已云集。唯佛世尊，从初发意乃至于今，所有无量尘沙数劫诸佛刹土，无不知见。愿为我等及未来世像法众生，慈悲演说诸佛名号本愿功德、国土庄严、善巧方便差别之相，令诸闻者业障消除，乃至菩提得不退转。
        </p>
        <p>
            尔时世尊赞曼殊室利菩萨言：善哉善哉！曼殊室利，汝以大悲愍念无量业障有情，种种疾病忧悲苦恼得安乐故，劝请我说诸佛名号本愿功德、国土庄严，此由如来威神之力令发斯问。汝今谛听，善思惟之，当为汝说。曼殊室利言：唯愿为说，我等乐闻。
        </p>
        <p>
            佛告曼殊室利：东方去此过四殑伽河沙佛土，有世界名曰无胜，佛号善名称吉祥王如来应正等觉、明行圆满、善逝、世间解、无上丈夫、调御士、天人师、佛、世尊，有无量亿众不退菩萨之所围绕，安住七宝胜妙庄严狮子之座，现在说法。曼殊室利，彼佛国土清净严饰，纵广正等百千逾缮那，以赡部金而为其地，平正柔软，气如天香。无诸恶趣及女人名，亦无瓦砾沙石棘刺。宝树行列，华果滋繁。多有浴池，皆以金银真珠杂宝而为砌饰。曼殊室利，彼国菩萨皆于七宝莲花化生。是故净信善男子、善女人，皆当愿生彼佛国土。曼殊室利，彼佛如来应正等觉，从初发心行菩萨道时发八大愿，云何为八？
        </p>
        <p>
            第一大愿：愿我来世得无上菩提时，若有众生为诸病苦逼切其身，热病诸疟、蛊道魇魅、起尸鬼等之所恼害。若能至心称我名者，由是力故，所有病苦悉皆消灭，乃至证得无上菩提。
        </p>
        <p>
            第二大愿：愿我来世得菩提时，若有众生盲聋喑哑，白癞癫狂，众病所困。若能至心称我名者，由是力故诸根具足，众病消灭，乃至菩提。
        </p>
        <p>
            第三大愿：愿我来世得菩提时，若有众生为贪瞋痴之所缠逼，造无间罪及诸恶行，诽谤正法，不修众善，当堕地狱受诸苦痛。若能至心称我名者，由是力故，令无间罪及诸业障悉皆消灭，无有众生堕恶趣者，常受人天殊胜安乐，乃至菩提。
        </p>
        <p>
            第四大愿：愿我来世得菩提时，若有众生少乏衣食、璎珞、卧具、财货、珍宝、香花、伎乐，若能至心称我名者，由是力故，所乏资生皆得充足，乃至菩提。
        </p>
        <p>
            第五大愿：愿我来世得菩提时，若有众生或被枷锁系缚其身，及以鞭挞，受诸苦恼，若能至心称我名者，由是力故，所有苦恼皆得解脱，乃至菩提。
        </p>
        <p>
            第六大愿：愿我来世得菩提时，若有众生于险难处，为诸恶兽熊罴狮子、虎豹豺狼、蚖蛇蝮蝎之所侵恼，欲断其命，发声大叫，受大苦时，若能至心称我名者，由是力故，所有恐怖皆得解脱，诸恶兽等悉起慈心，常得安乐，乃至菩提。
        </p>
        <p>
            第七大愿：愿我来世得菩提时，若有众生斗诤言讼，因生忧恼，若能至心称我名者，由是力故，斗讼解散慈心相向，乃至菩提。
        </p>
        <p>
            第八大愿：愿我来世得菩提时，若有众生入于江海遭大恶风，吹其船舫，无有洲渚而作归依，极生忧怖，若能至心称我名者，由是力故皆得随心，至安隐处，受诸快乐，乃至菩提。
        </p>
        <p>
            曼殊室利，是谓彼佛如来应正等觉行菩萨道时所发八种微妙大愿。又彼世尊从初发心，常以定力成就众生，供养诸佛，严净佛土，菩萨眷属悉皆圆满。此之福德不可思议。一切声闻及诸独觉，纵经多劫，说不能尽，唯除如来补处菩萨。曼殊室利，若有净信男子女人，若王、大臣、长者、居士，心希福德，断诸烦恼，称彼佛名，读斯经典，于彼如来至心尊重，恭敬供养，所有一切罪恶业障及诸病苦，悉皆消灭。诸有愿求无不随意，得不退转乃至菩提。
        </p>
        <p>
            复次曼殊室利，东方去此过五殑伽河沙佛土，有世界名曰妙宝，佛号宝月智严光音自在王如来应正等觉，有无量亿菩萨围绕，现在说法，皆演大乘微妙深义。曼殊室利，彼佛如来从初发心行菩萨道时发八大愿，云何为八？
        </p>
        <p>
            第一大愿：愿我来世得菩提时，若有众生为营农业及商贾事，令心扰乱，废修菩提殊胜善法，于生死中不能出离，各各备受无边苦恼。若能至心称我名者，由是力故，衣服饮食资生之具，金银珍宝，随愿充足。所有善根皆得增长，亦不舍离菩提之心。诸恶道苦咸蒙解脱，乃至菩提。
        </p>
        <p>
            第二大愿：愿我来世得菩提时，于十方界所有众生若为寒热饥渴逼身，受大苦恼，若能至心称我名者，由是力故先世罪业悉皆消灭，舍诸苦恼，受人天乐，乃至菩提。
        </p>
        <p>
            第三大愿：愿我来世得菩提时，于十方界若有女人贪淫烦恼常覆其心，相续有娠，深可厌恶，临当产时受大苦恼，若我名字暂经其耳，或复称念，由是力故众苦皆除。舍此身已常为男子，乃至菩提。
        </p>
        <p>
            第四大愿：愿我来世得菩提时，若有众生或与父母兄弟姊妹妻子眷属，及诸亲友行险难处，为贼所侵受诸苦恼，暂闻我名，或复称念，由是力故解脱众难，乃至菩提。
        </p>
        <p>
            第五大愿：愿我来世得菩提时，若有众生行于暗夜作诸事业，被恶鬼神之所恼乱，极生忧苦，暂闻我名或复称念，由是力故，从暗遇明。诸恶鬼神起慈悲意，乃至菩提。
        </p>
        <p>
            第六大愿：愿我来世得菩提时，若有众生行鄙恶事不信三宝，智慧鲜少不修善法，根力觉道念定总持皆不修习，若能至心称我名者，由是力故智慧渐增，三十七品悉皆修学，深信三宝乃至菩提。
        </p>
        <p>
            第七大愿：愿我来世得菩提时，若有众生意乐鄙劣，于二乘道修行而住，弃背无上胜妙菩提。若能至心称我名者，舍二乘见，于无上觉得不退转，乃至菩提。
        </p>
        <p>
            第八大愿：愿我来世得菩提时，若有众生见劫将尽，火欲起时生大忧怖，苦恼悲泣，由彼前身恶业力故受斯众苦，无所归依，若能至心称我名者，所有忧苦悉皆消灭，受清凉乐。从此命终，于我佛土莲花化生，常修善法，乃至菩提。
        </p>
        <p>
            曼殊室利，是为彼佛如来应正等觉行菩萨道时所发八种微妙大愿。又彼如来所居佛土，广博严净，地平如掌，天妙香树而为行列。天华遍覆，天乐常鸣。天妙铃铎，随处悬布。天宝庄严狮子之座，天宝砌饰诸妙浴池。其地柔软无诸瓦砾，亦无女人及诸烦恼，皆是不退诸菩萨众，莲花化生。若起念时，饮食衣服及诸资具随意现前，是故名为妙宝世界。
        </p>
        <p>
            曼殊室利，若有净信男子女人、国王王子、大臣辅相、中宫婇女，昼夜六时殷重至心，恭敬供养彼佛世尊及称名号，并造形像，香花、音乐、烧香、末香、涂香而为奉献，清净严洁，于七日中，持八戒斋，于诸众生起慈悲意，愿生彼土，彼佛世尊及诸菩萨护念是人，一切罪业悉皆消灭，无上菩提得不退转，于贪恚痴渐得微薄，无诸病苦增益寿命，随有希求悉皆如意，斗诤怨家咸生欢喜，舍此身已往彼刹土莲花化生。当生之时，念定总持悉皆明了。曼殊室利，如是当知彼佛名号无量功德，若得闻者，所愿皆成。
        </p>
        <p>
            复次曼殊室利，东方去此过六殑伽河沙佛土，有世界名曰圆满香积，佛号金色宝光妙行成就如来应正等觉，有无量亿万菩萨围绕，现在说法。曼殊室利，彼佛如来从初发心行菩萨道时发四大愿，云何为四？
        </p>
        <p>
            第一大愿：愿我来世得菩提时，若有众生造作种种屠害之业，断诸生命，由斯恶业受地狱苦。设得为人，短寿多病，或遭水火刀毒所伤，当受死苦，若闻我名至心称念，由是力故所有恶业悉皆消灭，无病长寿，不遭横死，乃至菩提。
        </p>
        <p>
            第二大愿：愿我来世得菩提时，若有众生作诸恶业盗他财物，当堕恶趣。设得为人，生贫穷家乏少衣食，常受诸苦。若闻我名至心称念，由是力故，所有恶业悉皆消灭，衣服饮食无所乏少，乃至菩提。
        </p>
        <p>
            第三大愿：愿我来世得菩提时，若有众生更相陵慢共为仇隙。若闻我名，至心称念，由是力故各起慈心犹如父母，乃至菩提。
        </p>
        <p>
            第四大愿：愿我来世得菩提时，若有众生贪欲瞋恚愚痴所缠，若出家在家男女七众，毁犯如来所制学处，造诸恶业，当堕地狱受诸苦报。若闻我名至心称念，由是力故，所有恶业悉皆消灭，断诸烦恼，敬奉尸罗。于身语心，善能防护。永不退转，乃至菩提。
        </p>
        <p>
            曼殊室利，是为彼佛如来应正等觉行菩萨道时所发四种微妙大愿。曼殊室利，又彼如来所居佛土广博严净，地平如掌，皆以宝成。常有香气，如妙栴檀。复以香树而为行列，天妙珠璎摩尼等宝，处处垂下。多有浴池，天宝严饰，香水盈满，众德皆具。于其四边，悬妙缯彩。街衢八道，随处庄严。所有众生无诸烦恼及忧悲苦，亦无女人，多是住地诸菩萨众。胜妙音乐，不鼓自鸣，演说大乘微妙深法。若有众生闻此音者，得不退转无上菩提。
        </p>
        <p>
            曼殊室利，彼佛如来由昔愿力善巧方便成就佛土，圆满庄严。坐菩提座，作如是念：于未来世，若有众生为贪瞋痴之所缠绕，众病所逼，怨家得便，或时横死，复由恶业堕地狱中，受大剧苦。彼佛见此苦恼众生，为除业障，说此神咒，令彼受持。于现世中得大利益，远离众苦，住菩提故。即说咒曰：
        </p>
    </div>
    <div class="js">
        <p>
            达侄拖 悉弟悉弟 苏悉弟 莫折你 木叉你 目帝皮目帝
        </p>
        <p>
            安末丽 皮末丽 忙揭例 司兰若揭皮 和拉达娜 节皮萨婆厄拖
        </p>
        <p>
            婆达你 波拉摩厄拖 娑达你 末奈细 莫诃末奈细 厄步帝
        </p>
        <p>
            厄制步帝 皮多婆叶 苏巴你 巴拉韩摩 屈式 巴拉韩摩
        </p>
        <p>
            柱使帝 萨婆厄剃术 阿波拉式帝 萨巴达拉 阿波拉底些帝
        </p>
        <p>
            折度沙色致 博陀巨知 婆使帝 那摩萨婆 达拖节多喃 娑诃
        </p>
    </div>
    <div class="text">
        <p>
            尔时世尊说此大力大明咒时，众中所有诸大菩萨、四大天王、释梵王等赞言：善哉善哉！大悲世尊，能说如是过去如来大力神咒，为欲饶益无量众生，竭烦恼海，登涅槃岸，除去疾病，所愿皆满。
        </p>
        <p>
            佛告大众：若有净信男子女人、国王王子，及以大臣辅相、中宫婇女，情希福德，于此神咒起敬信心，若读若诵，若为他人演说其义，于诸含识起大悲心，昼夜六时香华灯烛，殷重供养，清净澡浴，持八戒斋，至诚念诵。所有极重无边业障悉皆消灭，于现身中离诸烦恼，命欲终时诸佛护念，即于彼国莲花化生。
        </p>
        <p>
            复次曼殊室利，东方去此过七殑伽河沙佛土有世界名曰无忧，佛号无忧最胜吉祥如来应正等觉，今现在彼为众说法。又彼如来所居佛土广博严净，地平如掌，皆以宝成，细滑柔软，常有香气。无忧苦声，离诸烦恼，亦无恶趣及女人名。处处皆有金砌浴池，香水盈满。宝树行列，华果滋茂。胜妙音乐，不鼓自鸣。譬如西方极乐世界无量寿国功德庄严。曼殊室利，彼佛世尊行菩萨道时发四大愿，云何为四？
        </p>
        <p>
            第一大愿：愿我来世得菩提时，若有众生常为忧苦之所缠逼，若闻我名至心称念，由是力故，所有忧悲及诸苦恼悉皆消灭，长寿安隐，乃至菩提。
        </p>
        <p>
            第二大愿：愿我来世得菩提时，若有众生造诸恶业，生在无间黑暗之处，大地狱中，受诸苦恼。由彼前身闻我名字，我于尔时身出光明，照受苦者。由是力故，彼见光时所有业障悉皆消灭，解脱众苦，生人天中，随意受乐，乃至菩提。
        </p>
        <p>
            第三大愿：愿我来世得菩提时，若有众生造诸恶业杀盗邪淫，于其现身受刀杖苦，当堕恶趣。设得人身，短寿多病，生贫贱家，衣服饮食悉皆乏少，常受寒热饥渴等苦，身无光色，所感眷属皆不贤良。若闻我名至心称念，由是力故随所愿求，饮食衣服悉皆充足，如彼诸天身光可爱，得善眷属，乃至菩提。
        </p>
        <p>
            第四大愿：愿我来世得菩提时，若有众生常为药叉诸恶鬼神之所娆乱，夺其精气，受诸苦恼。若闻我名至心称念，由是力故，诸药叉等悉皆退散，各起慈心，解脱众苦，乃至菩提。
        </p>
        <p>
            曼殊室利，是为彼佛如来应正等觉所发四种微妙大愿。若有众生闻彼佛名，昼夜六时称名礼敬，至心供养，于众生处起慈悲心，业障消灭，解脱忧苦，无病长寿，得宿命智，于彼佛土莲花化生，常为诸天之所卫护。曼殊室利，称彼佛名，能生如是无量福业。而彼佛土愿力庄严殊胜功德，声闻、独觉所不能知，唯除如来应正等觉。
        </p>
        <p>
            复次曼殊室利，东方去此过八殑伽河沙佛土，有世界名曰法幢，佛号法海雷音如来应正等觉，今现说法。曼殊室利，彼佛世尊所居国土清净无秽，其地平正，玻璃所成。常有光明，香气芬馥。以帝青宝而为城郭，有八街道，砌以金银。楼阁殿堂，飞甍户牖，栏楯庄饰，皆众宝成。天香宝树随处行列，于其枝上挂以天缯，复有宝铃处处垂下，微风吹动出妙音声，演畅无常、苦、空、无我，众生闻者舍离欲缠，习气渐除，证甚深定。天妙香花，缤纷而下。于其四面有八浴池，底布金沙，香水弥满。曼殊室利，于彼佛土无诸恶趣，亦无女人。莲花化生，无复烦恼。彼佛如来行菩萨道时发四大愿，云何为四？
        </p>
        <p>
            第一大愿：愿我来世得菩提时，若有众生生邪见家，于佛法僧不生净信，远离无上菩提之心，若闻我名至心称念，由是力故，无明邪慧日夜消除。于三宝所，深生正信，不复退转，乃至菩提。
        </p>
        <p>
            第二大愿：愿我来世得菩提时，若有众生生在边地，由近恶友造众罪业不修善品，三宝名字曾不经耳，命终之后堕三恶趣，彼诸众生暂闻我名者，由是力故，业障消除，遇善知识。不堕恶趣，乃至菩提。
        </p>
        <p>
            第三大愿：愿我来世得菩提时，若有众生衣服饮食卧具医药，资生所须悉皆乏少。由此因缘生大忧苦，为求觅故，造众恶业，若闻我名至心称念，由是力故，有所乏少随念皆得，乃至菩提。
        </p>
        <p>
            第四大愿：愿我来世得菩提时，若有众生由先恶业共相斗诤，作不饶益，弓箭刀仗互为伤损，若闻我名至心称念，由是力故，各起慈心不相伤害。不善之念尚自不生，况于前人欲断其命。常行喜舍，乃至菩提。
        </p>
        <p>
            曼殊室利，是为彼佛如来应正等觉行菩萨道时所发四种微妙大愿。若有净信男子女人，闻彼佛名至心礼敬，殷勤供养，受持念诵，业障消灭，得不退转菩提之心，具宿命智。所生之处常得见佛，无病长寿。命终之后生彼国中，衣服饮食资生之具随念皆至，无所乏少。曼殊室利，彼佛世尊具足如是无量功德，是故众生常当忆念，勿令忘失。
        </p>
        <p>
            复次曼殊室利，东方去此过九殑伽河沙佛土有世界名曰善住宝海，佛号法海胜慧游戏神通如来应正等觉，现在说法。曼殊室利，彼佛如来行菩萨道时发四大愿，云何为四？
        </p>
        <p>
            第一大愿：愿我来世得菩提时，若有众生造众恶业，种植耕耘，损诸生命。或复兴易，欺诳他人。战阵兵戈，常为杀害。若闻我名至心称念，由是力故，资生之具不假营求，随心满足。常修众善，乃至菩提。
        </p>
        <p>
            第二大愿：愿我来世得菩提时，若有众生造十恶业杀生等罪，由此因缘，当堕地狱。若闻我名至心称念，于十善道，皆得成就，不堕恶趣，乃至菩提。
        </p>
        <p>
            第三大愿：愿我来世得菩提时，若有众生不得自在，系属于他，或被禁系杻械枷锁，鞭杖苦楚乃至极刑。若闻我名至心称念，由是力故，所有厄难皆得解脱，乃至菩提。
        </p>
        <p>
            第四大愿：愿我来世得菩提时，若有众生造众恶业，不信三宝，随虚妄见。弃背正理，爱乐邪徒。谤毁佛经，言非圣说。外道典籍，恭敬受持。自作教人，俱生迷惑。当堕地狱，无有出期。设得为人，生八难处。远离正道，盲无慧目。如是之人，若闻我名至心称念，由是力故，临命终时正念现前，解脱众难，常生中国，受胜妙乐，乃至菩提。
        </p>
        <p>
            曼殊室利，是为彼佛如来应正等觉行菩萨道时所发四种微妙大愿。曼殊室利，彼佛国土功德庄严，与上妙宝如来世界，等无有异。
        </p>
        <p>
            复次曼殊室利，东方去此过十殑伽河沙佛土有世界名净琉璃，佛号药师琉璃光如来应正等觉。曼殊室利，彼佛世尊从初发心行菩萨道时，发十二大愿，云何十二？
        </p>
        <p>
            第一大愿：愿我来世得佛菩提时，自身光明，照无边界。三十二相、八十随好庄严其身。令诸有情，如我无异。
        </p>
        <p>
            第二大愿：愿我来世得菩提时，身如琉璃，内外清彻。光明广大，遍满诸方。焰网庄严，过于日月。铁围中间，幽冥之处，互得相见。或于此界暗夜游行，斯等众生见我光明，悉蒙开晓，随作众事。
        </p>
        <p>
            第三大愿：愿我来世得菩提时，以无量无边智慧方便，令诸有情所受用物，皆得无尽。
        </p>
        <p>
            第四大愿：愿我来世得菩提时，若诸有情行邪道者，悉令游履菩提正路。若行声闻、独觉乘者，亦令安住大乘法中。
        </p>
        <p>
            第五大愿：愿我来世得菩提时，若诸有情，于我法中修行梵行，一切皆令得不缺戒，善防三业，无有毁犯堕恶趣者。设有毁犯，闻我名已，专念受持，至心发露，还得清净，乃至菩提。
        </p>
        <p>
            第六大愿：愿我来世得菩提时，若诸有情诸根不具，丑陋顽愚，聋盲喑哑，挛躄背伛，白癞癫狂，种种病苦之所缠逼。若闻我名至心称念，皆得端严，众病除愈。
        </p>
        <p>
            第七大愿：愿我来世得菩提时，若诸有情贫穷困苦无有归趣，众病所逼，无药无医。暂闻我名，众病消散，眷属增盛，资财无乏，身心安乐，乃至菩提。
        </p>
        <p>
            第八大愿：愿我来世得菩提时，若有女人为女众苦之所逼切，极生厌离，愿舍女身。若闻我名至心称念，即于现身转成男子，具丈夫相，乃至菩提。
        </p>
        <p>
            第九大愿：愿我来世得菩提时，令诸有情出魔罗网。复有种种邪见之徒，皆当摄受令生正见，渐令修习诸菩萨行，乃至菩提。
        </p>
        <p>
            第十大愿：愿我来世得菩提时，若诸有情王法所拘，幽禁牢狱，枷锁鞭挞，乃至极刑。复有众多苦楚之事逼切忧恼，无暂乐时。若闻我名，以我福德威神力故，皆得解脱一切忧苦，乃至菩提。
        </p>
        <p>
            第十一大愿：愿我来世得菩提时，若诸有情饥火所恼，为求食故造诸恶业。若闻我名至心称念，我当先与上妙饮食随意饱满，复以法味令住安乐，乃至菩提。
        </p>
        <p>
            第十二大愿：愿我来世得菩提时，若诸有情身无衣服，蚊虻寒热之所逼恼。若闻我名至心称念，随其所好，即得种种上妙衣服。宝庄严具、伎乐香华，皆令丰足，无诸苦恼，乃至菩提。
        </p>
        <p>
            曼殊室利，是为药师琉璃光如来应正等觉行菩萨道时所发十二微妙上愿。
        </p>
        <p>
            尔时佛告曼殊室利：彼药师琉璃光如来行菩萨道时所发大愿，及彼佛土功德庄严，我于一劫、若过一劫说不能尽。然彼佛土纯一清净无诸欲染，亦无女人及三恶趣苦恼之声。以净琉璃而为其地，城阙宫殿及诸廊宇、轩窗罗网，皆七宝成，亦如西方极乐世界功德庄严。于彼国中有二菩萨，一名日光遍照，二名月光遍照，于彼无量菩萨众中而为上首，能持彼佛正法宝藏。是故曼殊室利，若有净信男子女人，应当愿生彼佛世界。
        </p>
        <p>
            复次曼殊室利，若有众生不识善恶，唯怀贪惜，不知惠施及施果报，愚痴少智无有信心，多蓄珍财勤劳守护，见乞者来心生不喜，设不获已行惠施时，如割身肉深生吝惜，复有无量悭贪有情，积集资财，然于自身尚不能用，况当供给父母妻子、奴婢仆使，及来乞者，彼诸有情从此命终，生饿鬼中，或傍生趣。由昔人间曾闻药师琉璃光如来名故，虽在恶趣，还得忆念彼如来名，即于彼没生在人中，得宿命智念，畏恶趣苦，不乐欲乐，好行惠施，赞叹施者，所有财物无悭吝心，渐次尚能以头目手足、血肉身分施来求者，况余财物。
        </p>
        <p>
            复次曼殊室利，若复有人归依世尊，受诸学处而破戒破威仪及坏正见，设有持戒正见不求多闻，于佛所说契经深义不能解了，虽有多闻而怀骄慢，由慢心故自是非他，嫌谤正法为魔伴党，如是愚人自行邪见，复令无量百千俱胝有情堕大险坑，此诸有情，堕于地狱、傍生、鬼趣。若曾闻此药师琉璃光如来名号，由彼如来本愿威力，于地狱中忆佛名号，从彼命尽，还生人间。正见精进，意乐调善，舍俗出家，于佛法中受持学处，无有毁犯。正见多闻，解甚深义，离于骄慢，不谤正法，不为魔伴。渐次修行诸菩萨行，乃至菩提。
        </p>
        <p>
            复次曼殊室利，若诸有情悭贪嫉妒，造诸恶业，自赞毁他，命终当堕三恶趣中，无量千岁受诸剧苦。从彼终已，来生人间，或作牛马驼驴之属，恒被鞭挞，饥渴缠心，身常负重，困苦疲极。若得为人，生居下贱，奴婢仆使，被他驱役，恒不自在。由昔人中曾闻药师琉璃光如来名号彼善根力，今复忆念，至心归依。以佛神力，众苦解脱，诸根聪利，智慧多闻，恒求胜法，常遇善友，永断魔罥，破无明壳，竭烦恼河。解脱一切生老病死、忧悲苦恼，乃至菩提。
        </p>
        <p>
            复次曼殊室利，若诸有情好喜乖离更相斗讼，恼乱自他，以身语意造诸恶业，展转常为不饶益事，互相谋害，告召山林树冢等神，杀诸众生，取其血肉，祭祀药叉、罗刹神等；书怨人名，或作形像，以恶咒术而咒诅之；魇魅蛊道，咒起死尸，令断彼命及坏其身。是诸有情，若得闻此药师琉璃光如来名号，彼诸恶缘，悉不能害。一切展转皆起慈悲，利益安乐，无损恼意及嫌恨心。于自所有，常生喜足。
        </p>
        <p>
            复次曼殊室利，若有四众，比丘、比丘尼、近事男、近事女，及余净信男子女人，若能受持八支斋戒，或经一年，或复三月，受持学处。以此善根愿生西方极乐世界见无量寿佛，若闻药师琉璃光如来名号，临命终时，有八菩萨乘神通来，示其去处，即于彼界种种杂色众宝华中自然化生，或有因此生于天上。虽生天中，而昔善根亦不穷尽，不复更生诸余恶趣。天上寿尽，还生人间，或为轮王，统摄四洲，威德自在，劝化无量百千有情，于十善道，令其修习。或生刹帝利婆罗门居士贵族，多饶财宝，仓库盈溢，形相端严，眷属隆盛，聪明智慧，勇健盛猛，有大身力。若是女人得闻药师琉璃光如来名号，至心受持，于后不复更受女身。
        </p>
        <p>
            复次曼殊室利，彼药师琉璃光如来得菩提时，由本愿力，观诸有情遇众病苦，瘦疟干消黄热等病，或被魇魅蛊道所中，或复短命，或时横死。欲令是等病苦消除，所求愿满。时彼世尊入三摩地，名曰灭除一切众生苦恼。既入定已，于肉髻中出大光明，光中演说大陀罗尼咒曰：
        </p>
    </div>
    <div class="js">
        <p>
            南无波切伐帝 碧沙社 巨噜碧琉璃　
        </p>
        <p>
            波拉婆 诃拉舍也 达拖节多也　
        </p>
        <p>
            阿拉诃帝　三藐三勃陀耶 达侄拖　
        </p>
        <p>
            唵　碧杀逝 碧杀逝 碧杀社 三么节帝 娑诃
        </p>
    </div>
    <div class="text">
        <p>
            尔时光中说此咒已，大地震动，放大光明，一切众生病苦皆除，受安隐乐。
        </p>
        <p>
            曼殊室利，若见男子女人有病苦者，应当一心为彼病人，清净澡漱，或食或药，或无虫水，咒一百八遍，与彼服食，所有病苦，悉皆消灭。若有所求，至心念诵皆得如意，无病延年。命终之后生彼世界，得不退转，乃至菩提。是故曼殊室利，若有男子女人，于彼药师琉璃光如来至心殷重恭敬供养者，常持此咒，勿令废忘。
        </p>
        <p>
            复次曼殊室利，若有净信男子女人得闻如上七佛如来应正等觉所有名号，闻已诵持，晨嚼齿木，澡漱清净，以诸香华、末香、烧香、涂香，作众伎乐供养形像，于此经典，若自书，若教人书，一心受持，听闻其义。于彼法师，应修供养，一切所有资身之具，悉皆施与，勿令乏少。如是便蒙诸佛护念，所求愿满，乃至菩提。
        </p>
        <p>
            尔时曼殊室利童子白佛言：世尊，我于末法之时，誓以种种方便令诸净信男子女人得闻七佛如来名号。乃至睡中，亦以佛名令其觉悟。世尊，若于此经受持读诵，或复为他演说开示，若自书，若教人书，恭敬尊重，以种种华香、涂香、末香、烧香、华鬘、璎珞、幡盖、伎乐而为供养。以五色缯彩而裹袠之，洒扫净处，置高座上。是时四大天王与其眷属及与无量百千天众，皆诣其所，供养守护。世尊，若此经宝流行之处，及受持者，以彼七佛如来本愿功德，及闻名号威神之力，当知是处无复横死，亦复不为诸恶鬼神夺其精气。设已夺者，还得如故，身心安乐。
        </p>
        <p>
            佛告曼殊室利：如是如是，如汝所说。曼殊室利，若有净信男子女人，欲供养彼七如来者，应先敬造七佛形像，安在清净上妙之座。散花烧香，以诸幢幡庄严其处。七日七夜受八戒斋，食清净食，澡浴身体，着新净衣。心无垢浊，亦无恚害。于诸有情常起利乐慈悲喜舍平等之心。鼓乐弦歌称赞功德，右绕佛像。念彼如来，所有本愿，读诵此经，思惟其义，演说开示，随其所愿。求长寿得长寿，求富饶得富饶，求官位得官位，求男女得男女，一切皆遂。若复有人忽得恶梦见诸恶相，或怪鸟来集，或于其家百怪出现。此人若以众妙资具恭敬供养彼诸佛者，恶梦恶相诸不吉祥悉皆隐没，不能为患。或有水火刀毒，悬崖险道，恶象狮子，虎狼熊罴，蛇蝎蜈蚣如是等怖，若能至心忆念彼佛，恭敬供养，一切怖畏皆得解脱。若他国侵扰，盗贼反乱，忆念恭敬彼如来者，所有怨敌，悉皆退散。
        </p>
        <p>
            复次曼殊室利，若有净信男子女人等，乃至尽形不事余天，唯当一心归佛法僧，受持禁戒，若五戒、十戒、菩萨二十四戒、比丘二百五十戒、比丘尼五百戒，于诸戒中或有毁犯怖堕恶趣，若能专念彼佛名号恭敬供养者，必定不生三恶趣中。或有女人临当产时受于极苦，若能至心称名礼赞、恭敬供养七佛如来，众苦皆除。所生之子颜貌端正见者欢喜，利根聪明少病安乐，无有非人夺其精气。
        </p>
        <p>
            尔时世尊告阿难言：如我称扬彼七如来名号功德，此是诸佛甚深境界难可了知，汝勿生疑。
        </p>
        <p>
            阿难白言：世尊，我于如来所说契经深义不生疑惑。所以者何？一切如来身语意业皆无虚妄。世尊，此日月轮可使堕落，妙高山王可使倾动，诸佛所言，终无有异。世尊，然有众生信根不具，闻说诸佛甚深境界作是思惟：云何但念七佛名号，便获尔所功德胜利？由此不信便生诽谤。彼于长夜，失大利乐，堕诸恶趣。
        </p>
        <p>
            佛告阿难：彼诸有情，若得耳闻诸佛名号堕恶趣者，无有是处，唯除定业不可转者。阿难，此是诸佛甚深境界难可信解。汝能信受，当知皆是如来威力。阿难，一切声闻及独觉等皆不能知，唯除一生补处菩萨。阿难，人身难得，于三宝中信敬尊重亦难可得。得闻七佛如来名号，复难于是。阿难，彼诸如来无量菩萨行、无量巧方便、无量广大愿，如是行愿善巧方便，我若一劫，若过一劫说不能尽。
        </p>
        <p>
            尔时众中有一菩萨摩诃萨名曰救脱，即从座起，偏袒右肩，右膝着地，合掌向佛，白言：世尊，于后末世像法起时，若有众生为诸病苦之所逼恼，身形羸瘦，不能饮食，喉唇干燥，目视皆暗，死相现前，父母亲属朋友知识啼泣围绕，身卧本处，见彼琰魔法王之使，引其神识将至王所，然诸有情有俱生神，随其所作善恶之业，悉皆记录，授与彼王。王即依法问其所作，随彼罪福而处断之。是时病人亲属知识，若能为彼归依诸佛，种种庄严如法供养，而彼神识，或经七日，或二七日，乃至七七日，如从梦觉，复本精神，皆自忆知善不善业所得果报。由自证见业报不虚，乃至命难，亦不造恶。是故净信男子女人，皆应受持七佛名号，随力所能，恭敬供养。
        </p>
        <p>
            尔时具寿阿难问救脱菩萨曰：善男子，恭敬供养彼七如来，其法云何？
        </p>
        <p>
            救脱菩萨言：大德，若有病人及余灾厄欲令脱者，当为其人，七日七夜持八戒斋。应以饮食及余资具，随其所有供佛及僧。昼夜六时，恭敬礼拜七佛如来，读诵此经四十九遍。燃四十九灯，造彼如来形像七躯，一一像前各置七灯，其七灯状圆若车轮，乃至四十九夜光明不绝。造杂彩幡四十九首，并一长幡四十九尺。放四十九生。如是即能离诸厄难，不为诸横恶鬼所持。大德阿难，是为供养如来法式。若有于此七佛之中随其一佛称名供养者，皆得如是无量功德，所求愿满，何况尽能具足供养。
        </p>
        <p>
            复次大德阿难，若刹帝利灌顶王等灾难起时，所谓人众疾疫难、他国侵逼难、自界叛逆难、星宿变怪难、日月薄蚀难、非时风雨难、过时不雨难。彼刹帝利灌顶王等，尔时当于一切有情起慈悲心，放大恩赦，脱诸幽厄苦恼众生，如前法式供养诸佛。由此善根及彼如来本愿力故，令其国界即得安隐。风雨顺时，谷稼成熟，国内众生无病安乐，又无暴恶药叉等神共相恼乱。一切恶相悉皆隐没。而刹帝利灌顶王等，皆得增益寿命色力，无病自在。大德阿难，若帝后妃主，储君王子，大臣辅相，宫中婇女，百官黎庶为病所苦及余厄难，亦应敬造七佛形像，读诵此经，燃灯造幡，放诸生命，至诚供养，烧香散花，即得病苦消除，解脱众难。
        </p>
        <p>
            尔时具寿阿难问救脱菩萨言：善男子，云何已尽之命而可增益？救脱菩萨言：大德，仁岂不闻如来说有九横死耶？由是世尊为说咒药，随事救疗，燃灯造幡修诸福业，以修福故，得延寿命。阿难问言：九横云何？
        </p>
        <p>
            救脱菩萨言：一者，若诸有情得病虽轻，然无医药及看病者，设复遇医不授其药，实不应死而便横死。又信世间邪魔外道妖孽之师，妄说祸福，便生恐动，心不自正，卜问吉凶，杀诸众生，求神解奏，呼召魍魉，请福祈恩，欲冀延年，终不能得。愚迷倒见，遂令横死，入于地狱，无有出期。二者横为王法之所诛戮。三者畋猎嬉戏，耽淫嗜酒，放逸无度，横为非人夺其精气。四者横为火焚。五者横为水溺。六者横为种种恶兽所啖。七者横堕山崖。八者横为毒药、魇祷、咒诅、起尸鬼等之所中害。九者饥渴所困不得饮食而便横死。是为如来略说横死有此九种。其余复有无量诸横，难可具说。
        </p>
        <p>
            复次阿难，彼琰魔王簿录世间所有名籍。若诸有情不孝忤逆五逆，毁辱三宝，坏君臣法，破于禁戒。琰魔法王，随罪轻重考而罚之。是故我今劝诸有情，燃灯造幡，放生修福，令度苦厄，不遭众难。
        </p>
        <p>
            尔时众中有十二药叉大将俱在会坐，其名曰：
        </p>
    <div class="js">
        <p>
            宫毗罗大将、跋折罗大将、迷企罗大将
        </p>
        <p>
            頞你罗大将、末你罗大将、娑你罗大将
        </p>
        <p>
            因陀罗大将、波夷罗大将、簿呼罗大将
        </p>
        <p>
            真达罗大将、朱社罗大将、毗羯罗大将
        </p>
    </div>
    <div class="text">
        <p>
            此十二药叉大将一一各有七千药叉以为眷属，同时举声白佛言：世尊，我等今者蒙佛威力得闻七佛如来名号，于诸恶趣无复怖畏。我等相率，皆同一心，乃至尽形，归佛法僧。誓当荷负一切有情，为作义利，饶益安乐。随于何处城邑聚落，空闲林中，若有此经流布读诵，或复受持七佛名号恭敬供养者，我等眷属卫护是人令脱众难，所有愿求悉令满足。或有疾厄求度脱者，亦应读诵此经，以五色缕结我名字，得如愿已，然后解结。尔时世尊赞诸药叉大将言：善哉善哉！大药叉将，汝等念报七佛如来恩德者，常应如是利益安乐一切有情。
        </p>
        <p>
            尔时会中有多天众，智慧鲜少作如是念：云何过是殑伽河沙诸佛世界现在如来，暂闻名者便获无边殊胜功德？
        </p>
        <p>
            尔时释迦牟尼如来，知诸天众心之所念，即入警召一切如来甚深妙定。才入定已，一切三千大千世界六种震动，雨天妙花，及天香末。彼七如来见是相已，各从其国来至娑婆世界，与释迦如来共相问讯。时佛世尊由其先世本愿力故，各各自于天宝庄严狮子座上随处安坐。诸菩萨众，天龙八部人非人等，国王王子中宫妃主，并诸大臣，婆罗门，长者，居士，前后围绕，而为说法。
        </p>
        <p>
            时诸天众见彼如来皆已云集，生大希有，疑惑便除。时诸大众叹未曾有，同声赞言：善哉善哉！释迦如来饶益我等，为除疑念，令彼如来皆至于此。时诸大众各随自力，以妙香花及众璎珞、诸天伎乐，供养如来。右绕七匝，合掌礼敬，赞言：希有希有！诸佛如来甚深境界不可思议。由先愿力善巧方便，共现如是奇异之相。尔时大众各各发愿，愿诸众生皆得如是如来胜定。
        </p>
        <p>
            尔时曼殊室利即从座起，合掌恭敬，绕佛七匝，礼双足已，白言：世尊，善哉善哉！如来定力不可思议，由本愿力，方便善巧成就众生。唯愿为说大力神咒，能令来世薄福众生，病恼所缠，日月星辰所有厄难，疾疫怨恶，及行险道遭诸恐怖，为作归依，令得安隐。彼诸众生于此神咒，若自书，教人书，受持读诵，广为他说，常蒙诸佛之所护念。佛自现身，令愿满足，不堕恶趣，亦无横死。
        </p>
        <p>
            时诸如来赞曼殊室利言：善哉善哉！此是我等威神之力，令汝劝请，哀愍众生，离诸苦难，为说神咒。汝应谛听，善思念之，我当为说。曼殊室利，有大神咒，名曰如来定力琉璃光。若有男子女人书写读诵，恭敬供养，于诸含识起大悲心，所有愿求，皆得满足。诸佛现身而为护念，离众障恼，当生佛国。
        </p>
        <p>
            时七如来以一音声，即说咒曰：
        </p>
    </div>
    <div class="js">
        <p>
            达侄拖 具谜具谜 衣尼谜你斯 末底末底 萨多达拖
        </p>
        <p>
            节多三摩地 厄提色尺帝 厄帝末帝波里 波波输达你
        </p>
        <p>
            萨婆波波 那世也 波替波图 温答谜乌谜巨谜
        </p>
        <p>
            佛夺器达落 波里输达你 坛谜你坛谜 谜噜谜噜
        </p>
        <p>
            谜卢诗切丽 萨婆哥罗 蜜栗度 尼婆拉你 波替苏波替
        </p>
        <p>
            佛陀 厄替色 叉尼娜 和落叉度迷 萨婆提婆
        </p>
        <p>
            三谜厄三谜 三曼挪 汉兰度谜 萨婆佛陀 菩提萨多
        </p>
        <p>
            山谜山谜 波拉山曼度谜 萨婆伊底 乌波达婆
        </p>
        <p>
            萨婆皮何大也 萨婆萨多 遮普兰你普兰尼 普兰也谜
        </p>
        <p>
            萨婆阿舍碧琉璃也 波拉底婆细 萨婆波波 叉扬节丽
        </p>
        <p>
            娑诃
        </p>
    </div>
    <div class="text">
        <p>
            尔时七佛说此咒时，光明普照，大地震动。种种神变，一时俱现。时诸大众见此事已，各各随力，以天香花、涂香、末香，奉上彼佛。咸唱善哉，右绕七匝。
        </p>
        <p>
            彼佛世尊同声唱言：汝等一切人天大众，应如是知，若有善男子、善女人，若王、王子、妃后、大臣、寮庶之类，若于此咒受持读诵，听闻演说，以妙香花供养经卷，着新净衣在清净处持八戒斋，于诸含识常生慈愍，如是供养，得无量福。若复有人有所祈愿，应当造此七佛形像，可于静处，以诸香花，悬缯幡盖，上妙饮食，及诸伎乐而为供养，并复供养菩萨、诸天，在佛像前，端坐诵咒，于七日中，持八戒斋，诵满一千八遍。彼诸如来，及诸菩萨，悉皆护念。执金刚菩萨并诸释梵、四天王等，亦来拥卫。此人所有五无间罪，一切业障悉皆消灭，无病延年，亦无横死及诸疾疫。他方贼盗欲来侵境，斗诤战阵，言讼仇隙，饥俭旱涝，如是等怖，一切皆除。共起慈心，犹如父母。有所愿求，无不遂意。
        </p>
        <p>
            尔时执金刚菩萨、释、梵、四天王，从座而起，合掌恭敬，礼释迦牟尼佛足，白言：世尊，我等大众皆已得闻诸佛本愿殊胜功德，及见诸佛慈悲至此，令我众生亲承供养。世尊，若于其处有此经典，及七佛名、陀罗尼法，流通供养，乃至书写。我等悉皆承佛威力，即往其处拥护，于彼国王、大臣、城邑聚落、男子女人，勿令众苦及诸疾病之所恼乱，常得安隐，财食丰足，我等即是报诸佛恩。世尊，我等亲于佛前，自立要誓。若有净信男子女人，忆念我者，应诵此咒。即说咒曰：
        </p>
    <div class="js">
        <p>
            达侄拖 厄具莫具 达拉具 么么具 具丽 诃护戏
        </p>
        <p>
            末拉末拉末拉 紧树丽 布丽 娑诃
        </p>
    </div>
    <div class="text">
        <p>
            若有净信男子女人、国王王子、大臣辅相、中宫婇女，诵七佛名及此神咒，读诵书写，恭敬供养。现世皆得无病长寿，离众苦恼，不堕三途。得不退转，乃至菩提。彼诸佛土，随意受生。常见诸佛，得宿命智。念定总持，无不具足。若患鬼疟等病，当书此咒系之肘后，病若瘥已，置清净处。
        </p>
        <p>
            尔时执金刚菩萨诣七佛所，右绕三匝，各申礼敬，白言：世尊，唯愿慈悲，护念于我。我今为欲饶益未来男子女人持是经者，我更为说陀罗尼咒。
            时彼七佛赞执金刚言：善哉善哉！执金刚，我加护汝，可说神咒，为护未来持经之人，令无众恼，所求满足。时执金刚菩萨即说咒曰：
        </p>
    <div class="js">
        <p>
            南无萨多喃 三藐三佛陀喃 南么萨婆 巴折拉 达拉喃
        </p>
        <p>
            达直拖 唵 巴折丽 巴折丽 莫诃巴折丽 巴折拉波舍
        </p>
        <p>
            陀拉你三么 三么三曼多 阿波拉底 诃多巴折丽
        </p>
        <p>
            山么山么 波拉山曼度迷 萨婆皮阿大也 巨噜巨噜
        </p>
        <p>
            萨婆节么 阿伐拉拿你叉也 三么也末奴 三末拉
        </p>
        <p>
            薄伽畔 巴折拉波你 萨婆舍迷波你 普拉也 娑诃
        </p>
    </div>
    <div class="text">
        <p>
            世尊，若复有人持七佛名，忆念彼佛本愿功德，并持此咒，读诵演说。我令彼人所愿满足，无所乏少。若欲见我问善恶者，应当书写此经，造七佛像，并执金刚菩萨像。皆于像身，安佛舍利。于此像前，如上所说种种供养，礼拜旋绕。于众生处，起慈悲心。受八戒斋，日别三时，澡浴清净，三时衣别。从白月八日至十五日，每日诵咒一百八遍，心无散乱。我于梦中，即自现身，共为言说，随所求者皆令满足。
        </p>
        <p>
            时大会中有诸菩萨皆悉唱言：善哉善哉！执金刚，此陀罗尼不可思议，实为善说。
        </p>
        <p>
            时七如来作如是语：我等护汝所说神咒，为欲饶益一切众生皆得安乐、所求愿满，不令此咒隐没于世。尔时七佛告诸菩萨、释、梵、四天王曰：我今以此神咒，付嘱汝等，并此经卷。于未来世，后五百岁，法欲灭时，汝等皆应护持是经。此经威神利益甚多，能除众罪，善愿皆遂。勿于薄福众生，诽谤正法、毁贤圣者授与斯经，令法速灭。尔时东方七佛世尊，见此大众所作已办，机缘满足，无复疑心，各还本土。于其座上，忽然不现。
        </p>
        <p>
            尔时具寿阿难陀即从座起，礼佛双足，右膝着地，合掌恭敬，而白佛言：世尊，当何名此经？我等云何受持？佛告阿难陀：此经名为《七佛如来应正等觉本愿功德殊胜庄严》，亦名《曼殊室利所问》，亦名《药师琉璃光如来本愿功德》，亦名《执金刚菩萨发愿要期》，亦名《净除一切业障》，亦名《所有愿求皆得圆满》，亦名《十二大将发愿护持》，如是名字，汝当奉持。
        </p>
        <p>
            时薄伽梵说是经已，诸大菩萨及声闻众，天龙药叉，健闼婆，阿苏罗，揭路荼，紧那罗，莫呼洛伽，人非人等一切大众，闻佛所说，皆大欢喜，信受奉行。
        </p>
    </div>
</body>
</html>

